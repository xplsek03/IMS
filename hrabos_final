Nad problematikou (momentálního) masivního přemnožení hraboše polního se střetávají dvě oblasti: zemědělské hospodářství a akademičtí experti oboru ekologie a zemědělství. S historických dat vyplývá, že četnost populace hrabše polního se pravidelně opakuje v cyklech 3-5 let (četnost populace a rychlost jejího zhroucení záleží na mnoha faktorech, které dále popíšu), při dosažení maxima populační hustoty dojde k rychlému zhroucení a populace se smrskne na minimum jedinců, zpravidla v refugiích (oblasti, kam se hraboš z různých důvodů přesunuje, viz. dále). Cyklus se začne znovu opakovat.

Populační dynamika v rámci jednoho roku
Z nízkých jarních čísel se rozmnožováním populace postupně dostane na podzimní maximum. V průběhu 3 až 5 let se populační hustota zvyšuje, až dosáhne maxima, načež se v důsledku kombinace různých příčin populace zhroutí a zůstane jen minimum přeživších jedinců v refugiích. Cyklus se poté opakuje. Období zlomu nastává zpravidla koncem léta posledního roku cyklu. S růstem hustoty populace se zkracuje délka rozmnožovacího období v rámci jednoho roku!
Regulace v populaci hraboše ovšem přichází i zevnitř: s vyšším výskytem jedinců hraboši častěji opouštějí přeplněné podzemní nory, je stále obtížnější shánět dostatek potravy a mezi jedinci se šíří nemoci. Populaci hrabošů ovlivňuje do značné míry počasí: hraboš pro své nory potřebuje hladinu podzemní vody nejméně 20-25cm pod zemí, vysoké srážky znamenají zaplavení nor a eliminaci značné části populace: stejně tak mrazy, u mrazů navíc hrozí zamrzání přístupu do nor v chladném období: hraboš se stává snadnou kořistí nebo jednoduše umrzne, ve zmrzlé půdě novou noru nevyhloubí. To stejné platí pro promoklou půdu. S výskytem vyšších teplot (bez chladu a vysokých srážek) se hrabošovi daří: příroda produkuje dostatek plodin (např. prudký nárůst mladé vegetace), organismy mají více energie, dochází tím pádem k častému rozmnožování (pro hraboše není problém najít samici v říji) a do rozmnožování se zapojují (v příznivých podmínkách) i tohoroční generace. Za příznivých podmínek se hraboš přemnožuje už od jara, tím pádem je populační exploze na podzim tak zjevná. Délka trvání cyklu populace hraboše se samozřejmě může měnit, nejzřetelněji díky externím vlivům, jako je počasí. Každopádně, příznivé podmínky na podzim zajistí zvýšení početnosti populace, která přežije zimu (a tím vzroste její počet další rok). V extrémním případě se pak rozmnožuje už od února a tím se populační exploze prohloubí.

Jídlo a přezimování
V zemědělské oblasti hraboš snadno přezimuje nejlépe v ozimu a řepce: řepka na podzim vytvoří na zemi vrstvu výživné hmoty. Pro naši simulaci použijeme ozimé obilí, tedy od října do sklizně (červen až září), s volitelnou hlubokou orbou probíhající po sklizni. Jinak hraboš v polních podmínkách konzumuje mladé rostliny plodin, listy a klasy obilovin a pícnin, zeleninové plody. U obilí postupně zkracuje stéblo a klas následně odnáší do zásobárny (v krajním případě konzumuje na místě).

Hraboš a rozmnožování
Samice hraboše je březí od zhruba 20 dnů a je pohlavně zralá od 14 dnů po narození. Za optimálních podmínek je rozmnožovací doba 190 - 230 dnů. Počet mláďat je od 1-14, průměrně 5-6. Počet vrhů za rok je 3-4, maximálně pak 7-8, celková plodnost samice je 18-25 mláďat. Celkově může populace na 1ha dosáhnout hodnoty až 3000 jedinců. Samec nabývá hmotnosti až 50g, samice bývá o něco menší.
Hraboš sám preferuje travnaté oblasti, louky a paseky, která navíc využívá jako refugia: v těchto oblastech mívá populace vyšší početnost. Sekundárním biotopem jsou pro něj zemědělské oblasti obsahující: obilniny, cukrovou řepu, hrách, řepku.. tady jsou právě škody nejvíce zřetelné. Příjem potravy na dospělého jedince se pohybuje od 4.4g při 27 stupních Celsia a 7.8g při 0 stupních.  
Hraboš nejlépe přezimuje v řepce a v travních porostech. Od jara do léta se rozmnožuje ve víceletých pícninách a jarních obilninách. Od léta do podzimu se rozmnožuje ve víceletých pícninách, v řepce, v cukrové řepě a travních porostech. Rozmnožování začíná už v březnu, v případě optimálních podmínek už v únoru, končí v říjnu. Jedinec se dožívá až dvou let, pohlavně dospívá ve 2-8 týdnech. U novorozenců je poměr pohlaví vyrovnaný. Postupem z jara napodzim převažují samci kteří se nestihli loni rozmnožit, na podzim zase samci, kteří už nestihnout týž rok pohlavně dospět.

Kolonie a denní cyklus
Hraboš vychází za potravou co 2-3 hodiny a to jak ve dne, tak v noci. Když už je hraboš mimo noru, pohybuje se velmi ryhcle systémem chodníků, které směřují ke zdrojům potravy. Potravu si nosí do krmných komůrek a zásobáren a tam jí konzumuje. Venku nejí v podstatě vůbec, když nemusí.
Pokud jde o kolonie, citace z mailu: "Hraboš polní patří k sociálně žijícím hlodavcům, což se projevuje vytvářením složitých soustav hnízdních nor - kolonií. Základem kolonie je přezimující samice, která na jaře zakládá svou mateřskou hnízdní noru. Pohlavně aktivní samice jsou silně teritoriální a brání území proti všem vetřelcům (stejného druhu). Dospělí samci obývají zpravidla větší území a vedou spíše potulný život zaměřený na vyhledávání pohlavně aktivních samic. Velikost domovského okrsku u dospělých samců je asi 1200-1500 m2, u dospělých samic 300-400 m2 a pohlavně nedospělých zvířat 200-300 m2. Zatímco samci z prvních jarních vrhů brzy opouští mateřské teritorium, dcery se usazují blízko nory matky nebo přímo v noře matky a to vede ke vzniku kolonií. Všichni příslušníci kolonie se navzájem pachově znají a obývané území společně brání. Jedinci z posledních vrhů zpravidla již mateřský okrsek neopouští. Tehdy kolonie může dosahovat počtu až přes 20 zvířat, z nichž převážnou většinu ale tvoří mladí nedospělí jedinci. Ti pak tvoří jádro tolerantních přezimujících komunit. Z dospělců je v norách nejčastěji buď 1 samice, nebo 1 samec, anebo 1 samice spolu s 1 samcem. Při vysokých hustotách může být kolonie osídlena více samicemi (2-4), které se společně starají o všechna mláďata včetně kojení." Při vrcholové hustotě populace hranice mezi koloniemi mizí. Kolonie se může za měsíc až zpětinásobit!
Pokud jde o vnitřek nory, citace z -emailu: "Rozlišují se hnízdní a záchytné nory. Hnízdní nory jsou tvořeny podzemními chodbami o průměru asi 3 cm a v hloubce asi 10-18 cm a obsahují vždy alespoň jedno hnízdo. Vedle hnízda, což je dutina o průměru 10-14 cm v létě nebo 16-22 cm v zimě vystlaná jemně rozcupovaným rostlinným materiálem, se v norách rozlišují ještě krmné komůrky a zásobárny. Krmná komůrka je menší dutina poblíž vchodu sloužící k přijímání potravy, kde lze téměř vždy nalézt zbytky potravy.  Zásobárny jsou velké dutiny vyplněné zásobami, často na konci hlubokých slepých chodeb - jsou tedy hlouběji než zbytek nory. Počet vchodů je různý, nejméně však 2-4. Záchytné nory jsou budovány v blízkosti hnízdních nor a zpravidla neobsahují hnízdo. Slouží jen k dočasnému úkrytu. Jednotlivé nory a vchody do nor jsou na povrchu spojeny systémem chodníků."

Škodlivost a střet dvou skupin
Nechme stranou škodlivost hraboše díky sekundárnímu vlivu na pastevní chov zvířat a přenosu nemocí na člověka, s ohledem na prostorovou simulaci nás zajímají přímé škody na úrodě. Je sice známo, že přemnožený hraboš může být nosičem tuarémie, toxoplazmózy, encefalitidy a dalších chorob, zhoubných pro člověka: tímto se argumentuje pro plošné umisťování jedu; otázkou je, jestli v tomto konkrétním případě není tato argumentace vedena s úmyslem minimalizovat finanční škody na úrodě.
Střet spočívá v tom, že akademičtí experti dobře vědí (dokazují to přiložená data a taky fakt, že se v hraboších netopíme po kolena), že přírodní ekosystém je vyvážený. Cyklus 3-5 let přemnožení hraboše je spojen s nárůstem populace jeho přirozených dravců (poštolky, káňata, čápi se hrabošem posilují před cestou do Afriky a např. sovy a sýčci, kde u mláďat sýčků byl spočítán meziroční nárůst 30% v roce 2019): v tomto případě záleží, jestli je zkoumaný terén dravci osídlitelný (jestli obsahuje stromy, remízky..), jestli dochází k cílenému osidlování dravci za pomoci zemědělců (montáže berliček pro dravce..), jestli se mají pozemní dravci kde zabydlet (lasice..)..
Z uvedeného vyplývá následující: příroda si s přemnožením hraboše dlouhodobě poradí. V zemědělských oblastech, kde dochází k dlouhodobému zemědělskému hospodaření, je narušena přírodní rovnováha, která je schopná včas regulovat výkyvy extrémní populační exploze hraboše. Při výskytu příznivých faktorů k rozmnožování hraboše je situace nejvíce zřetelná a populační cyklus se prodlužuje. Problémem je, že pro zemědělce je až 80% zničené úrody devastující a logicky je třeba sáhnout k nápravným prostředkům, které situaci vyřeší dřív než za 3-5 let. O dlouhodobých řešeních úprav krajiny a následné instalaci dravců zemědělci slyšet nechtějí. Příroda prostě nezaplatí letošní úvěry z ČSOB. Jako protiargument úprav zemědělské krajiny (instalace krajinných prvků mezi poli, kde má dravec možnost se zabydlet) slouží i to, že prvek se snadno stane hraboším refugiem. Úprava krajiny pak může spočívat ve výsadbě dřevin a tvorbě remízků, rozdělování polí do menších celků, instalace budek a berliček pro dravce.
Pokud jde o hlavní střet, ten spočívá v tom, kdy a jak aplikovat Stutox.

Orba a stutox a složení polních plodin a další ochrana a redukce
Účelem těchto opatření v rámci simulace není vyhubení hraboše, ale udržení jeho populace pod prahem ekonomické škodlivosti pro zemědělce! 
Výrazným prvkem redukce četnosti populace hraboše je sklizeň plodin (obiloviny a řepka) zemědělci (ALE POZOR, POUZE LOKÁLNĚ NA KONKRÉTNÍM POLI!!): hraboš přijde nejen o zdroj potravy, ale i o úkryt. Hraboši, kteří nemají nasbíraný dostatek potravy v norách, migrují do refugií, zůstavší hraboši se také živí zbytky po sklizni, plevelem a výdrolem - prostě zbytky. Dále je to aplikace hluboké orby: hluboká orba spolehlivě ničí nory a hraboše zabíjí (jak nemocné/slabé jedince v norách, tak jedince na povrchu). Hluboká orba spolehlivě likviduje nory umístěné v hloubce 10-50cm, zásoby a o zbytek se postarají dravci (hraboši přišli o úkryt). Možností regulace je také ostraňování vegetace v refugiích, ovšem tam, kde víme, že se hraboš ve větším měřítku vyskytuje. Hluboká orba by se měla provádět po sklizni obilnin/řepky. Pozor, podmítka (mělká orba) nezasáhne hraboší zásobárny!
Nechme stranou metody regulace jako výbuchy a vysoké teploty, fungují pouze v případě že se populace hraboše dá lokalizovat a jsou poměrně pracné.
Na Stutoxu samo o sobě není nic špatného. Jedná se o 5% fosfid zinečnatý, který se rozkládá v žaludku a způsobuje otravu fosforovodíkem. Stutox se v přírodě vlivem vlhkosti rozkládá po uplynutí 2-3 dnů, pak není pro prostředí nijak toxický (rozkladem v této době se snižuje riziko nechtěné otravy jiných organismů). V granulích je obsažena sušená vojtěška, která přitahuje býložravce. Pro hraboše je smrtelná už 1 granule stutoxu, kdežto např. pro zajíce je to 30-40 granulí. Riziko otravy necílových organismů spočívá v chybném rozmisťování jedu - tvorba hromádek s nástrahou - pokud dojde k lokalizovanému rozmístění jedu, riziko nechtěné otravy se rapidně snižuje (jednoduše řečeno, srnka by musela chodit po poli a cíleně vyhledat 150 granulí Stutoxu mezi lákavějším zeleným porostem; zajíc 50 granulí atd.: navíc by se těmto zvířatům pravděpodobně udělalo do té doby špatně a zastavila by příjem potravy). Problémem plošné aplikace (v tomto případě nevhodně provedné, viz. "hromádky") Stutoxu v sadech a remízcích je otrava ptáků, u kterých úmrtí způsobí i méně jedu, dále pak i zajíců, srn, psů a koček.  Rodenticid má nicméně pouze dočasný efekt, časem dochází ke snižování preference návnady. Stutox má navíc smysl aplikovat Používání Stutoxu II je navíc účelné pouze u populací s nízkou až střední početností, v období gradace je to už zbytečné. Navíc opakovaná aplikace Stutoxu nemá vysoký účinek, protože hraboš se mu vyhýbá. 
Pokud jde o aplikaci Stutoxu přímo do nor, jedná se o efektivní způsob, ovšem pouze u menších zemědělských ploch. Existují systémy, umožňující plošné sledování stavu populace hrabošů, využívající např. drony a pravidelné satelitní mapování kvality porostu: obrazové záznamy jsou zpracovány a je vypočítána přibližná míra populace škůdce a její umístění. U menších ploch je efektivní monitoring průchodem "po vlastních", tady jsou odhady nejpřesnější a aplikace jedu do nor je relativně nenáročná.
Stručně a jasně: aby bylo co jíst, je potřeba bez průtahů ze strany státu povolovat plošnou aplikaci Stutoxu, která ovšem bude splňovat kritéria pro bezpečné rozmisťování jedu, a zároveň postupně aplikovat dlouhodobá opatření úpravy krajiny, aby se tyto radikální výkyvy populační exploze hrabošů neopakovaly ani v případě extrémně přiznivých podmínek pro něj. Za takových okolností se situace v rámci dalších cyklů postupně ustálí. Simulace ukazuje, co se stane (jeden populační cyklus 3-5 let) v případě neaplikace jedu, nesprávné aplikace jedu, a jak by se situace mohla vyvíjet v případě správné aplikace jedu a dlouhodobých opatření.
